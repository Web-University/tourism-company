Чарівні романтичні куточки, що привертають людську увагу своєю природною красою і самобутністю, є в багатьох регіонах України. Але одним з найбільш популярних і дивовижних місць вважається Тунель кохання поблизу містечка Клевань на Рівненщині. 5-ти кілометровий зелений коридор, створений деревами, що вишикувались у арку ідеальної округлої форми, і залізничні рейки в ньому стали візитною карткою туристичної Волині, об’єктом постійного паломництва для закоханих пар і туристів. Їхати на прогулянку до тунелю можна в будь-яку пору року, але краще влітку чи восени, коли природа забарвлює листя в неймовірні кольори та відтінки, від зеленого до золотого і багряного. В тунелі спостерігається химерна гра світла й тіні, своєрідний натуральний ефект для фото, тому фотографи також люблять це місця

На туристичній карті України Тунель кохання з’явився близько 10 років тому завдяки туристам, які забрались в гущавину на околиці Клевані та несподівано опинились на залізничній колії, прихованій серед дерев. Зроблена ними світлина потрапила до соціальної мережі Facebook і одразу отримала купу недовірливих відгуків з натяками на фотошоп. Але перші мандрівники, які поїхали побачити красу на власні очі, розвіяли ці сумніви.Зелений тунель має не тільки неперевершений вигляд і колорит, романтичну історію, але і незвичайну ауру, атмосферу місця, де здійснюються мрії і поєднуються серця. Цю ауру символізує зелена арка, а колія на дві рейки – шлях для двох доль. Є ряд повір’їв щодо тунелю та його властивостей.

 Закохані вірять, що поцілунок в тунелі скріпить їхню любов на все життя, а якщо вони стануть на рейки і пригорнуться одне до одного серцями, то вже ніколи не розстануться. Тунель користується популярністю у молодят, вони залюбки проводять тут весільні фотосесії і навіть висаджують квіти, що символізують ніжні і пристрасні почуття. Місцеві жителі запевняють, що відвідини тунелю – хороша прикмета для будь-кого і радять відвідувати його декілька разів на рік!
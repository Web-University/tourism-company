Джуринський водоспад вважається найвищим рівнинним водоспадом, хоча про нього знає не так багато людей поза Тернопільщиною. Висота найвищого з трьох каскадів – аж 16 м. Джуринський каньйон,  де і знаходиться Червоногородський водоспад, входить в десятку найкрасивіших місць України. За переказами старих людей, водоспад штучно утворено турецько–татарськими полчищами, які в 1620 році після перемоги польських і козацьких військ все руйнували на своєму шляху від м. Кам’янець-Подільського до Львова і Перемишля. Справа в тому, що річка Джурин, колись була досить повноводна. Вона робить у Червоногороді кількакілометрову петлю, омиваючи своїми водами червоногородське поселення. Для того, щоб здобути замок, від якого до сьогодні залишились тільки башти, туркам довелося перерубати кам’яний кряж і пустити води до повноводного Джурина на водоспад, звільнивши таким чином собі шлях до замку. Але то легенда, а водоспад існує.

Найкраще добиратися до Джуринського водоспаду з села Нирків. Якщо ви приїхали на власному авто, то найкращим буде залишити його десь на узбіччі. Пройти пішки доведеться близько 5 км, але результат ваших зусиль того вартий. В теплу пору року захопіть купальний костюм. Бурхлива річкова вода з легкістю заміняє джакузі. У вихідні дні тут чималі гурти туристів. Тому, якщо вас не зупиняє втома і цікавість, варто відвідати водоспад Дівочі сльози та справжню печеру відлюдника. Потрапити туди можна, пройшовши вздовж течії річки. І о, диво! Вашим очам відкривається водоспад, який своїми струменями води немов приховує печеру. Тут також можна скупатися, адже, за переказами людей, Дівочі сльози беруть початок із джерела, в якому тече свята та цілюща вода. Це немов природний душ, який наділить енергією та здоров'ям на цілий рік.
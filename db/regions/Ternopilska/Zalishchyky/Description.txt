Заліщики — місто районного значення в Тернопільській області, адміністративний центр Заліщицького району. Розташовано на лівому березі Дністра. Через Заліщики пролягає стратегічна залізниця Брест — Одеса, по якій йдуть поїзди на Тернопіль, Чернівці, Івано-Франківськ, Одесу, Київ, Москву, Софію.

Назва міста походить від місця проживання перших поселенців — "за лісом". Згідно з історичними дослідженнями О. Тура перші письмові згадки про Заліщики відносяться до 1340 р. Територія Заліщиків була заселена людьми з давніх часів. Село Заліщики з'явилось на землях с. Добровляни як виселок близько 1469 р., який був відомий під назвою Залісся. Назва Заліщики зафіксована після 1578 р. Нинішнє місто засноване близько 1750 р. на землях однойменного села, яке з появою міста стало називатися Старими Заліщиками. У 1766 р. місто отримало Магдебурзьке право. Тоді на гербі Заліщиків можна було побачити ратушу, а над нею єдинорог — символ мужності та військової відваги.

За часів Речі Посполитої земля, на якій з'явилися Заліщики, перейшла у власність магнатів Любомирських, до краківського каштеляну Станіслава Августа Понятовського. Місто славилось на все Поділля чудовими народними майстрами: килимарями, гончарями, різьбярами по дереву. У 1763 р. збудовано костел св. Станіслава. Після створення Західно-Української Народної Республіки в листопаді 1918 р. багато жителів міста пішли на службу до Української галицької армії. На початку червня 1919 р. Заліщики кілька днів були столицею Західно-Української Народної Республіки — тут знаходився її уряд.

До 1939 р. місто було центром виноробства. Щорічно тут проводили традиційне свято "винобрання", на які з'їжджалися з усієї тодішньої Польщі. До того ж Заліщики славилися як курорт з прекрасними пляжами на Дністрі.